---
id: 75
title: "Tipy na potopení projektu: #2 Nebavte se s uživatelem"
perex: |
 Existuje tisíc a jeden způsobů, jak podělat projekt, a v našem seriálu si některé ukážeme. Dnes bych rád mluvil o jednom zvláštním živočichovi. Hodně programátorů o něm slyšelo, ale jen málokdo ho viděl. Přivítejte na scénu **uživatele**.
author: 28
tweet: "Urodilo se na blogu: Tipy na potopení projektu: #2 Nebavte se s uživatelem #user #ux"
---

**Zlaté pravidlo potápěče** projektů zní: **"Hlavně se moc nevyptávat."** Takhle to mám udělat, je jejich vina, že to nedává smysl. Kdo ví, co by mi ještě řekli.

## Pohádka O kohoutkovi a slepičce

Docházel jsem mentorovat do firmy, kde jsem se studenty párově programoval. Jednou nám do klína spadl export stavu pokladen pro účetní. Na první pohled **brnkačka, ale něco mi na zadání nesedělo**.

Ptali jsme se **autora ticketu**, který nás odkázal na **produktového manažera**. Ten nám vysvětlil, že to chce dodělat jeden konkrétní zákazník - ale že vlastně detaily taky neví. Takže náš produkťák zavolal jejich **projekťákovi** a chvíli spolu moudře hovořili. Když nám pak shrnul výsledek, ukázalo se, že tam pořád ještě něco nehraje. On totiž **ani ten projekťák vlastně nevěděl**, jak se to bude používat.

"Tak **brnkneme jejich uživateli**, ne?" prohlásil jsem nevinně a bylo vidět, jak se mezi zúčastněnými šíří panika jako rázová vlna po výbuchu. Viděl jsem zbytek aplikace a tušil jsem, že to jen tak lehce neprojde. Oči všech se mlčky stočily na produktového manažera.

"...no, to já je zase nechci moc otravovat," ošíval se. "Pojďme to **udělat tak, jak psali v zadání**. A když to nebude ono, **upravíme to podle jejich feedbacku**."

Měl jsem **pokušení to nechat být**. Byl jsem tu na návštěvě, tenhle oheň mě nepálil. Ani jsem si nebyl jistý, jak přesvědčit dva lidi, kteří jsou v hierarchii nade mnou. Navíc to vlastně **dávalo smysl... nebo ne?**

Nakonec jsem se **hecnul**. Začal jsem popisovat chudáka účetní, jak sedí v nějaké místnosti bez oken, nikdo se o ni nezajímá. Tak trochu jako programátor, že? ;-) A teď si představte, že jí někdo zavolá a bude se **upřímně zajímat** o to, jakým způsobem používá "tu blbou aplikaci". Získáme **spoustu užitečných informací**! Napíšeme tu novou fíčuru tak, aby se **nedala používat špatně**. Ušetříme jí hodiny času a dostaneme instantní karma boost +100. Navíc účetní dokáží myslet strukturovaně, takže to ani **nebude bolet**.

Produktový manažer se naštěstí nenechal přemlouvat a **za pár minut jsme měli jasno**. Účetní potřebovala něco trochu jiného, což vyjasnilo všechno to zmatení. **Sami bychom na to nikdy nepřišli**.

Se studentem jsme pak už jen **napsali dodatek k zadání** a citací @produkťáka si ho **nechali schválit**.

## Nekouše

Zadávání projektu často připomíná **hru na tichou poštu**. Uživatel něco potřebuje a přemluví šéfa. Pak **čeká, někdy i měsíce**, než jeho zadání probublá řadou prostředníků až k programátorovi. Napsal to dobře? Pochybnosti v něm hlodají. Snad se zeptají, kdyby ne. Představte si tu frustraci, když pak **dostane novou verzi - a je nepoužitelná**. Má někomu napsat a **zase čekat** další měsíce? Jak dlouho byste to vydrželi vy?

## Takže si to shrneme

1. Uživatel ví. Je zbytečné plýtvat časem a penězi zadavatele na slepé cesty založené na dohadech.

2. [Mluvme spolu](https://pehapkari.cz/blog/2017/10/24/komunikace-se-zakaznikem-anti-tipy-1-komunikacni-kanal/). Když jsou nejasnosti, jeden telefonát vydá za deset e-mailů a dlouhé dny frustrací.
3. Při zadávání rovnou přiložte kontakt na uživatele. Vyšlete tím signál.

## Pro tip

**Export do Excelu je "specification smell".** Není to totiž konečný produkt, ale vždy **polotovar**, se kterým uživatel teprve bude něco dělat. Excel je pro hodně lidí **horizontem představivosti**.

Bude z něj něco počítat? Kreslit graf? Průběžně archivovat, aby měl historii změn? Pojďme mu poskytnout **rovnou to, co ve skutečnosti potřebuje**.

## Co dál

Příští tip bude o špatném zadání. Výborná zbraň pro zpoždění nebo úplné rozstřelení projektu :-)

*O volbě správného komunikačního kanálu i jiných věcech si **přijďte popovídat na [mé školení](https://www.naucmese.cz/petr-pepa-pavel)**.*
